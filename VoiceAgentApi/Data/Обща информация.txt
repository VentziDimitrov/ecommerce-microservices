Обща информация

Екипът на България Еър винаги прави максималното, за да бъде Вашето пътуване комфортно и безопасно - от момента на резервация и закупуване на билет, до успешното Ви кацане и получаване на багажа на летището. Самолетите, с които оперираме и процедурите за техническото им обслужване са съобразени с най-строгите изисквания на Европейския съюз и Българската въздухоплавателна администрация, а също така и на международните организации, контролиращи качеството и безопасността на въздушния превоз – ICAO и IATA. Това важи в пълна сила и за авиокомпаниите – партньори на България Еър, чиито полети могат да бъдат част от пътуването Ви.

Авиокомпанията разполага със сертификати, удостоверяващи съответствието на системата за управление на качеството със стандарт ISO 90001:2015 и системата за управление на сигурността на информацията със стандарт ISO/IEC 27001:2022.

 

За да бъде Вашият полет едно истинско удоволствие, имаме нужда и от Вашето съдействие за следното:

Ако имате специални изисквания към обслужването по време на полет, е необходимо да проверите условията на нашия сайт преди резервация за полета, за да сте сигурни, че имаме възможност да извършим необходимите допълнителни услуги;
Ако планирате да превозвате домашен любимец е необходимо да се запознаете с условията в секция Вашият багаж. Преди закупуването на билет, препоръчваме да се запознаете с Общите условия за превоз и Вашият багаж на България Еър, където са описани правилата, по които Вие и Вашия багаж ще бъдете превозени по нашите полети;
Преди да тръгнете за летището, проверете още веднъж дали не сте забравили най-важните документи: паспорт или лична карта, визови документи, пътническа застраховка, други;
Явявайте се на летището достатъчно време преди полета, за да можете спокойно да се регистрирате и да преминете всички необходими проверки. Минималният срок за регистрация преди полет не е еднакъв за различните летища, но стандартния срок е минимум 2 часа преди времето за излитане и не по-късно от 45 минути преди полета;
Информирайте се предварително за размера на ръчния багаж и за вещите, които не са разрешени за превоз в него;
Ако до крайната Ви дестинация имате прекачване с два или повече полета на България Еър или комбинация от полет на България Еър и друга партньорска авиокомпания, имате следните предимства:
при регистрацията на летището ще бъдете регистрирани и за двата полета;
можете да регистрирате багажа си директно до крайната дестинация;
след като пътуването Ви е започнало, няма да имате проблеми ако изпуснете втория си полет, поради закъснение на първия. В този случай България Еър или авиокомпанията партньор ще имат задължение да осигурят безплатно придвижването Ви до крайната дестинация , дори това да изисква допълнителни разходи като премаршрутиране с други авиокомпании, настаняване на хотел и др.
Бихте могли да получите подробна информация за Вашите права и лимитите на отговорност на въздушния превозвач в случай на произшествие съгласно КОНВЕНЦИЯТА ОТ МОНРЕАЛ ОТ 28 май 1999 г., въведена в практиката на общността с РЕГЛАМЕНТ (ЕО) N 2027/97 (изменен от РЕГЛАМЕНТ N 889/2002 г.), като се свържете с нашите офиси или Информационния център на авиокомпанията.
